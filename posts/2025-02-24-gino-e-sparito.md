---
title: Gino è sparito
date: 2025-02-24
author: lucabol
tags: [story]
---
Gino era un bambino di otto anni magro magro. Sembrava uscito da un film in bianco e nero del dopoguerra. Era un bambino allegro dal sorriso facile e sdentato. La gente in paese lo conosceva bene e lo fermava per strada per regalargli dolcetti, figurine o anche solo una parola buona. Lui ringraziava timido e ripartiva a razzo verso le avventure che aspettano i bambini troppo attivi.

Io lo ricordo giocare a calcio in piazza mentre noi prendevamo l'aperitivo. "Ciao Gino, tutto bene? Vieni, prendi una patatina".

Poi, un giorno, Gino è sparito.

Come sempre accade in casi simili, la famiglia fu la prima sospettata. Il padre era un camionista; un lavoro sempre sospetto agli occhi della gente. Poi la madre: troppo bella o forse troppo curata per la sua età. Lo zio ricco che viveva in Germania. Il nonno reduce di guerra ormai semi-rincoglionito. Ma tutte le piste si rivelarono inconclusive. Nessuno sapeva dove era finito.

Passati i primi giorni, le teorie si fecero più audaci. C'era sicuramente un giro di pedofili in paese. O la mafia. Anche il professore di ginnastica fu tirato dentro come possibile amante della madre, o del padre, vista la risaputa omosessualità di entrambi.

Ricordo la signora che fa le carte accusare pubblicamente il verduriere, noto ateo e forse anche comunista - comunque molto antipatico a tutti.

La situazione si chiarificò quando la Pina si presentò in commissariato con passo deciso e si mise ad urlare: "Allora me lo togliete dai coglioni?"

La Pina viveva in una cascina abbandonata ai bordi del paese. Un giorno Gino si era presentato con la sua bicicletta e le aveva fatto una proposta: "Il tuo tetto fa schifo, è tutto rotto. Te lo riparo io se mi compri un gelato."

Ma il lavoro era lungo e i gelati tanti. Alla fine lei si era stancata di quel bambino che non faceva altro che mangiare a sbafo senza fare nulla per il suo tetto. Così era andata in paese a restituirlo al mittente.

La polizia non sapeva bene cosa fare. Non è che la Pina avesse commesso un vero e proprio reato. A lei quel bambino non era neanche così simpatico. Gino, da parte sua, diceva di essere stato trattato benissimo. La Pina, secondo lui, era un'ottima cuoca e raccontava storie di guerra eccezionali.

Quando gli fu chiesto se non gli fossero mancati i genitori, rispose di no. C'era quel problema del tetto da risolvere ...

La signora che fa le carte dichiarò che in fondo aveva ragione lei. La Pina era stata fidanzata con il verduriere in gioventù, quando lei era bellissima e lui bruttissimo, ma molto ricco - e comunque sempre antipatico.

Ho letto ieri sui giornali che la Pina è morta e così mi è tornata in mente tutta la storia. Erano rimasti amici, quei due.

Lui ha continuato ad andarla a trovare in tutti questi anni, malgrado le proteste di lei, a cui non era poi così simpatico.

Non credo che il tetto sia mai stato riparato.

